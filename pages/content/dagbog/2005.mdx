Gode nyheder...........

Restaureringsarbejdet på Askhøjs mange arkitektonisk og kulturhistorisk forskellige produktionsbygninger er gået i gang. Nedenfor viser vi billeder fra efteråret og vinteren 2005 og foråret 2006. Vi vil fremover føre en dagbog med billeder over fremdriften i projektet.

![The San Juan Mountains are beautiful!](https://www.densidstegaard.dk/IMG_0015_4.JPG "San Juan Mountains")

Svinehuset fra 1926

I efteråret nåede vi at få funderet det hjørne af svinestalden, som havde sat sig. Vi gravede 50 cm ind under soklen omkring hjørnet og understøbte stykker på ca. 1 meter ad flere omgange. Da der alligevel var gang i gravearbejdet, lagde vi et mindre dræn langs gavlen og koblede det sammen med afvandingen fra taget.

Efterfølgende blev alle løse og revnede fuger på bygningen kradset grundigt ud og fuget om. En del stik over vinduerne på sydsiden måtte også mures om og fuges igen. Vi mangler stadig at reparere soklen, men ellers er murværket ved at være i orden. De næste trin er oplægning af tegl på taget, udbedring at loft, opsætning af zinktagrender og nedløb, restaurering at døre, porte, ventilationskanaler m.v..



Suleladen fra 1870 - gårdsiden

December 2005. Så er tækkemanden i gang med at fjerne det papirtynde og utætte stråtag på suleladen fra 1870.

Det viste sig at tømmeret over porten til højre i billedet var råddent og måtte udskiftes.

Vinteren satte ind med sne og frost og stoppede periodevis arbejdet. Da den værste sne og frost holdt pause i begyndelsen af december, lykkes det at få tækket næsten helt op.