Efter et hæsblæsende 2006 holder vi pause. Vi samler kræfterne til at få tækket ko- og hestestalden, som de var oprindeligt. Der er stadig en del murerarbejde tilbage i bindingsværksmurene. Derefter er der kalkningen og træbeskyttelsen.

**Juni - juli 2007**

Der er nu taget hul på tækkearbejdet på ko- og hestestalden, samt at færdiggøre de mange meter bindingsværk. Her et par af de nyeste billeder.

![Askhøj](/images/dagbog/IMG_0453.jpeg)

Der oplagt nye finske lægter på sydsiden af kostalden og tækkemanden er i fuld gang med at få lagt de nye tækkerør op.

Hver gang vi har restaureret et tag, viser det sig, at det øverste murværk er løst og må mures om.

Særlig slemt er det altid lige omkring hvor spærene hviler på murværket - spærfødderne hedder det. Det kan være utætheder og svingningerne i temperatur- og luftfugtigheden der får træet til at arbejde.

Suleladen bagside og huggehuset er ved at genvinde tidligere tiders skønhed.

![Askhøj](/images/dagbog/IMG_0489.jpeg)

Der er sat en ny port i huggehuset. De gamle hængsler og beslag er genanvendt efter renovering og galvanisering.

Murværket er kalket to gange, men skal have yderligere én geng. Til sidst en gang kalkvand.

Så holder det længere og smitter ikke af, siger de kloge...

Også på gårdsiden udnyttes sommeren og ferietiden til de arbejder der ikke koster noget særligt - udover kalk, tjære og en masse arbejde.

![Askhøj](/images/dagbog/IMG_0487.jpeg)

Efter en grundig afrensning med langhåret stålbørste og to gange Gori 22, tjæres fordremmen et par gange med trætjære fortyndet med lidt linolie.

Sådan så den samme facade ud for en måned siden!!

![Askhøj](/images/dagbog/IMG_0371.jpeg)

Så er tækkemanden blevet færdig med det nye tag på ko- og hestestalden. Det er ret præcis ti år siden han startede på stuehuset.

Vi er nu snart hele vejen rundt her i midten af september 2007. Vi forventer at kunne afslutte hele restaureringsprojektets første og afgørende fase kort efter nytår 2008.

![Askhøj](/images/dagbog/IMG_0548.jpeg)

**November 2007**

Et par smukke billeder af de restaurerede sulelader og huggehuset. Her er det huggehuset:

![Askhøj](/images/dagbog/IMG_0560.jpeg)

Som det fremgår kalkes både murfelterne og træværket. Sådan gjorde man også i 1872. Det gik - som man sagde - "over stok og sten".

Et billede fra suleladen mod sydvest. Der mangler lidt oprydning og planering, men ellers er det færdigt:

![Askhøj](/images/dagbog/IMG_0565.jpeg)

Her er bagsiden (siden ud mod Møllegyden) af den gamle sulelade fra Frederik den Andens tid.

![Askhøj](/images/dagbog/IMG_0567.jpeg)
